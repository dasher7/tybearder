---
author: Andrea Bredice
title: "Le ragazze di Nyhavn"
desc: "Una storia basata sulla mia piccola esperienza a Copenaghen. Una bellissima città che vi farò conoscere grazie anche a queste tre belissime ragazze, e un pò di birra"
path: /ragazze-di-nyhavn
date: 2020-09-02
draft: false
language: it
image: copenaghen
---

<!-- ![](../../images/copenaghen.jpeg) -->

Erano le otto di sera e stavo girovagando per la via principale della città. Il cielo della notte era di un nero piatto e l’oscurità che emanava veniva tagliata solo dalle luci giallognole dei lampioni sparsi qua e là lungo la via. Ero un uomo del nord, trapiantato ancora più a nord, in un paese straniero, coi suoi ritmi e con le sue tradizioni. Le serrande dei negozi erano già tutte abbassate, in giro c’era poca gente e tutto appariva ordinatamente calmo.
<br/>
<br/>
Una delle cose che ho imparato girovagando qua e là è che la via principale è spesso noiosa, un copia e incolla ripetuto per tutto il mondo. Se vuoi scoprire davvero l’anima di una città devi camminare, se vuoi spogliare una donna devi parlare, se vuoi vedere la verità devi ubriacarti. Quindi camminai e, piano piano, mi lasciai alle spalle la via principale fino a raggiungere un piccolo quartiere. Palazzi di mattoni rossi intervallati da grandi strade di asfalto nero, una chiesa dietro l’angolo, la fermata della metro nel mezzo della piazzetta e un piccolo bar nascosto sotto i balconi di uno dei tanti palazzi dalla facciata con i mattoni rossi davanti ad una strada di asfalto nero.
<br/>
<br/>
Erano le otto di sera e dopo tutto quel camminare avevo sete, quindi decisi di entrare in quel piccolo bar. Le pareti erano bianche, lo spazio ristretto ed intimo, non ci stavano più di dieci persone. I tavoli di legno chiaro, in contrasto col pavimento di legno scuro, gli sgabelli sovrastati da morbidi cuscini di stoffa di diverso colore e il bancone al centro del locale. La porta d’ingresso veniva lasciata socchiusa, altrimenti le grandi vetrate ai due lati si appannavano.
<br/>
<br/>
Mi sedetti in un angolo e ordinai una birra scura. Stetti un poco lì ad osservare. Non c’era grande socialità e il silenzio riempiva il vuoto. Molti erano seduti da soli, come me, e i gruppi di persone non superano i tre componenti. Tuttavia si avvertiva una grande umanità, una sorta di rispetto verso gli altri e i suoi spazi, una sensazione che ti scaldava quasi come un abbraccio. O forse era la birra.
<br/>
<br/>
Mi ero perso tra i pensieri e i sorsi di birra che quasi mi spaventai quando vidi che di fronte a me s’era seduta una ragazza. Gli occhi azzurri, la carnagione rosa pastello, i capelli, raccolti in una coda, d’un biondo pulito e accecante, il sorriso smagliante. Le mani avevano dita affusolate, ma le unghie non avevano smalto di nessun tipo. Vestiva un maglione rosso a collo alto, con qualche linea bianca qua e là. Un collo non troppo alto da nascondere un segno sul suo collo, una cicatrice o uno scherzo della luce e dei suoi riflessi. Sembrava la perfezione, impolverata per essere resa reale.
<br/>
<br/>
Ero ormai alla quarta birra scura ma lei non aveva ancora smesso di farmi domande. Domande su ogni cosa, sembrava stesse scoprendo il mondo per la prima volta. La porta del locale era ancora chiusa ma le pareti sembravano appannate, non ero più tanto sicuro di quello che stava accadendo. In quel momento la ragazza mi prese la mano e mi trascinò fuori dal locale. Mi chiese di accompagnarla a casa. Per strada, tutti la guardavano. La fissavano. La bramavano. Lei accelerò il passo, io la seguì da poco più dietro. Sembravano uno di loro, solo un poco più fortunato.
<br/>
<br/>
Casa sua non si rivelò molto lontano, meno di chilometro e mezzo. Arrivati al portone, mi salutò frettolosamente, ringraziandomi sotto voce e scappò su per le scale. Il suo corpo rimaneva sinuoso anche in quei movimenti frenetici. Rimasi un attimo fermo, incantato e meravigliato da tutto quello che era appena successo. Poi il portone si aprì di nuovo e uscì un’altra ragazza. Capelli di un castano bruciato, arruffati dall’umidità, occhi scuri e piatti, lineamenti irregolari e una t-shirt di qualche taglia più grande. Aveva in mano un sacco della spazzatura.
<br/>
<br/>
Quando mi vide mi si fermò davanti, era a pochi centimetri da me ma non riuscivo a leggere i suoi occhi, sembrava schermati da un forza d’animo che forse non avevo il coraggio di affrontare. Mi sentii osservato nell’intimo, letto come un libro aperto. Mi ringraziò per aver accompagnato a casa sua sorella. Ancora oggi mi chiedo come l’abbia capito. Mi raccontò di come fosse molto preoccupata per la sorella. La sua bellezza è il prodotto di una società che l’ha voluta così e le ha costruito attorno una storia che non le appartiene. Mi raccontò di quando la rapirono, di quando cercarono di tagliarle la gola e di quando la sfruttarono per una propaganda razzista. Ormai non è più nè una donna nè un essere umano, ormai è un’immagine sbiadita che conta quanto un numero.
<br/>
<br/>
Lei, la sorella con la spazzatura in mano, affermò di essere di più fortunata. Lei era il prodotto di intenzioni e azioni. Era una donna che richiedeva pazienza ed attenzione. Era stata dotata di un’anima pesante ed ingombrante, a differenza della sorella il suo fardello non era immediatamente visibile, per questo motivo è stata risparmiata dalle invidie di un mondo che si ferma a leggere solo la copertina. Lei era un diamante chiuso all’interno di una perla nera. Tutti i possibili colori dello spettro cromatico schermati da un colore che colore non è. Alla fine ho avuto il coraggio di guardare nei suoi occhi. Oppure fu la birra.
<br/>
<br/>
Gettò il sacco della spazzatura con un gesto preciso e calcolato, si girò e mi ringraziò nuovamente. Sorrise, aprì il portone con la mano destra e la testa basso, si voltò muovendosi calma, come a rallentatore, mi guardò. I suoi occhi erano meno scuri. Abbassò lo sguardo sorridendo leggermente poi chiuse il portone. Rimasi lì un paio di minuti, ma il portone non si aprì più.
<br/>
<br/>
Ripresi a camminare. Passando per stradine coperte da palazzi, ponti e grandi vialoni, mi ritrovai all’ingresso di quello che sembrava un parco, o per lo meno una grande area verde. Dall’esterno si sentiva provenire una flebile musica, odori stordenti, di quelli che danno alla testa, e, tra la fronde degli alberi, delle luci brillavano ad intermittenza come fossero lucciole.
<br/>
<br/>
Nello spiazzo principale era in corso una mostra di street art. C’era di tutto: fil di ferro arrugginito intrecciato a biciclette, murales su pareti da skater, dipinti uniti da bandiere nepalesi e persino giganti di legno. Trovo che l’arte di strada sia molto espressiva, non che un grande veicolo comunicativo. Nel mentre che ero intento ad osservare con grande interesse il gigante di legno con un alberello in mano, una donna si avvicinò a me.
<br/>
<br/>
Media statura, capelli di un nero corvino con qualche sfumatura di un verde fin troppo saturo, occhi di un blu profondo, abissale, e un piccolo piercing al lato del naso che brillava come una stella. Si chiamava Cristina e quelle erano le sue opere. Mi raccontò di come pochi sono quelli che si mettono ad osservare così scrupolosamente le sue opere, che ci sono molti che cercano addirittura di sopprimere e boicottare le sue mostre e che il suo magazzino fu bruciato più di una volta. Ma lei era ancora lì. Fiera della sua espressività, forte dei suoi ideali. Una donna libera non ha confini se non quelli del rispetto.
<br/>
<br/>
Cristina ha un’altra particolarità: non permette di scattare foto alle sue opere. Non per gelosia, non per manie di grandezza. Vuole che le sue opere siano vissute, che siano raccontate, vuole che le sue opere lascino memorie da tramandare, momenti e sensazioni da raccontare. Come questa nottata, questa nottata mi ha lasciato molte cose da raccontare.


